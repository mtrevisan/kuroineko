Tanto par skomensiar.
Da kuà in vanti lexé òñi létara senpre ko ‘l só son: lexé senpre c kofà ‘l, k kofà, g kofà, s kofà, x kofà, ñ kofà, l drio ke sé bituài lèxarla ko evanesensa o manko, j drio ke sé bituài kofà opur: vedarè ke tuto sarà pi caro, no inpòrta ke variante de lengua vèneta parlè.
I Vèneti al dí de unkuò i xe drio skomensiar, o pitòsto kontinuar, a pèrdar pian pianeto ‘l uxo de la só lengua. Fursi parké reteñúa masa “rústega” e ‘lora se preferise kostrénxer i putèli a inparar ‘l italian, pi “da siori”, skuaxi ke la fuse na ròba da vergoñarse. O anka, sería mèjo díxar, un vèneto pi “in cíkara”, un xmisiòto tra le do lengue ke oramài se fà fadiga anka destrigarle dele ‘olte. E ge xe sèrta xente ke anka par sto motivo kuà la sente la só lengua kome kalkòsa de forèsto, un italian parlà mal, o pèxo ankora, na lengua ke no l’ existe. Xe anka vera parò ke sèrte paròle ankora le rèsta inté la parlada de i xóveni, ma kuel ke se xe drio pèrder par davero la xe la gramàdega ke la ge stà soto. Mòrta kuela se pòl díxer ke la lengua vèneta in tute le só varianti la xe ‘ndàa anka ela, e ‘l xe pròpio par no dexmentegar ke se ga vosúo skrívar sto libro.
In prinsipio se jèra partíi kol vardar kòsa ke ge jèra de xa fato: altre gramàdege, altri studi de kualkedun ke ‘l ga dito la sóa, ki ke no ‘l savéa skríver inté la só variante ma ke ‘l dixéa isteso ke “par lu el jèra kusita ke se skrivéa” – fasendo pi skonfuxion ke altro –, ki ke diritura el capàa na gramàdega de italian e la vestía de paròle vènete (ko na letura italiana!) e po se sforsàa de katarge na somejansa indove ke no la ge jèra… Ge jèra da par tuto masa skonfuxion. Kuel ke se ga tirà fora da kuel ke se pòl ankora intivar kó se skolta parlar i vèci, e da i dokumenti pi antigi ke i repòrta na lengua pi rústega, el xe pròpio rento de sto libro kuà: na gramàdega de lengua vèneta skrita par tuti i vèneti e inté la só lengua.
Kó lengua vèneta se vol inténder ‘l union de tute le difarenti varianti, o dialèti, romanxi ke le se baxa so na gramàdega komun ke la konprende tute le règole doparàe da òñi una, òñi una ko un só lèsego, ko sèrte paròle in komun e sèrte nò. La definision de lengua vèneta la xe pari pari kuela de lengua standard, konvensional: na lengua teoregamente nèutra, un modèl, un ponto de referimento ke ‘l unise tute le difarenti varianti parlàe intel Vèneto. Na gran parte de ste règole le sarà prexentàe in sto libro, e kuesto el veñerà kòmodo par ki ke ‘l parla o ke ‘l vol studiar un partikolar dialèto solke. Parké lengua vèneta e no dialèto vèneto? I dialèti i xe varietà lenguístege ke le se difarensia una da kelaltra drio la pronunsia, el vokabolario, e la gramàdega da el vèneto standard, ma in manièra da kapirse isteso infra de lori. El vèneto no ‘l xe na varietà de ‘l italian, anka parké el jèra parlà ankora prima ke sto último el nasese: ‘l italian, se pòl dir, el xe un dialèto de ‘l fiorentin de ‘l XIV sek. ke po se ga kostruío e ‘l xe kresesto par konto sóo. El vèneto el xe na lengua romanxa ke la vièn fora da ‘l scapo de ‘l Gàlego-Romanxo (padan), ‘l italian invese da kuelo Ítalo-Dàlmato, ko tuta n’ altra gramàdega, fonètega, e vokabolario. D’ òñi mòdo, storegamente, no se pòl skónder el fato ke el vèneto no ‘l sipie stà influensà da ‘l italian, anka se, kome ke se vederà, el ga règole gramadegali a ‘olte tanto difarenti ke i lo fà vesinar de pi al fransexe o al katalan.
Partendo da i grafi de ‘l alfabeto latin se ga xontà rento kuele létare ke le mankava (par exenpio la đ de đogar, ke in sèrte varianti la se katarà skrita kome d o x; e la ŧ de ŧinkue, ke la poderà èser lèta kome s), o anka ke le se ga xvilupà pi tardi (la ñ de mañar e la èle ko letura evanesente, ƚ). A sta manièra se ga veñúo krearse un alfabeto fato a posta pal vèneto e tute le só varianti e partikolarità. In pi se ga decixo, par senplifegar, de tratar òñi létara par konto sóo, dàndoge un só son destinto. Da kelaltra parta se ga kavà fora e organixà le règole gramadegali ko le só difarense tra na variante e kelaltra e se ga vardà ben de no far skonfuxion ko le règole de ‘l italian ke le xe difarenti. Ko sto laoro se ga volesto bruskar la vera ànema de la lengua e intanto se ga serkà de spiegarla in manièra cara e fonsional: el rexultà ke se ga oteñúo el xe ke sto libro el xe el pi konplèto fin dèso mai skrivesto (e anka kuelo ko ‘l alfabeto pi liso e neto). Se fasa kaxo ke sto libro no ‘l xe un studio de gramàdega konparativa, ma el sèrve par la maxor parte par examenar la lengua vèneta, e un fià anka par saver kome far par dopararla, ko kualke xonta de informasion stòrege ke le vièn senpre kòmode. Se fasa kaxo ke in sèrti kaxi, par fòrsa, i xe stài doparài inpresti da ‘l italian par via ke no ge xe tèrmeni korespondenti par indikar sèrte ròbe tènike.
Par sarar sta introdusion voríe rengrasiar un pèr de parsone ke, ki pi ki manko i me ga jutà ko le só varianti, ke i saríe: (Rèvine Lago), (Belun), (Longaron, Alpago, Val Beluna, Fèltre), (Val Beluna, Fèltre, Àgordo), (Mòta de Livensa), (Polpèt - Pont te le Alpi), e, no par último, mé nòno (Trevixo). Un altro rengrasiamento el và a Luciano Canepari, Paola Benincà, e Michele Brunelli (ge trovarè un scapo de i só exenpi e kualke tabèla), e a tuti kueli sparsi intel Vèneto e fora ke i mé ga fornío indikasion so le só varianti (alta e basa veronexe, padoan, kastelan, feltrin, buranèl, coxòto, polexan, bixiak, cipileño, talian).
Bona letura.
